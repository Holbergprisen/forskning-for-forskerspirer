# Spørreskjema: Det spørs på skjema!

[![Her blir et spørreskjema fra befolkningsundersøkelser overført ved hjelp av en «pantograf» og hullkort. Dette er fra den amerikanske folketellingen rundt 1940.][1]
Her blir et spørreskjema fra befolkningsundersøkelser overført ved hjelp av en «[pantograf][3]» og hullkort. [Dette er fra den amerikanske folketellingen rundt 1940.][4

   [1]: http://jekyll-hyde.no/holberg/wp-content/uploads/2014/12/442405307391-300x236.jpeg
   [3]: https://snl.no/pantograf%2Fapparat_for_å_gjengi_tegninger
   [4]: http://en.wikipedia.org/wiki/File:Card_puncher_-_NARA_-_513295.jpg

Spørreskjema er kanskje en av de mest brukte innsamlingsmetodene, ikke bare i Holbergprisen i skolen, men i samfunnsvitenskapelig forskning i det hele tatt. I forskningsøyemed er spørreskjema og måten det brukes på, en relativt ny oppfinnelse. Den britiske altmuligmannen Francis Galton (1822–1911) var den første som brukte spørreskjema og visse statistiske metoder for å forske på menneskesamfunn. Grunnen til at spørreskjema er mye brukt er at det er en kostnadseffektiv måte å samle inn større mengder strukturert data på. Nøkkelordet her er «strukturert». At et spørreskjema, eller et intervju er strukturert, betyr egentlig at alle spørsmålene følger en bestemt rekkefølge og har forhåndsbestemte svaralternativer. Dette gjør det enkelt å oversette alle responsene til verdier som igjen kan inngå i statistiske analyser.

Selv om spørreskjema er en populær metode, så er det vanskelig å lage et godt spørreskjema. _Skikkelig vanskelig_. Spesielt om dere skal undersøke sosiale, kulturelle og kanskje psykologiske spørsmål som ikke lar seg definere veldig klart. Om dere skal ta i bruk spørreskjema er det ekstra viktig å ha forskningsspørsmålet klart for dere, og at dere gjerne har laget delspørsmål eller hypoteser.

Dere er antagelivis allerede godt trent i å svare på spørreskjema, og dere har sikkert flere ganger opplevd at det er vanskelig eller umulig å svare slik dere som dere helst ville. Nå som dere står på andre siden av denne prosessen, er det viktig å huske på at respondentene deres ikke nødvendigvis vet hva dere har tenkt i spørsmålsutformingen. Derfor er det viktig at dere lager så entydige spørsmål som mulig – det vil si at de ikke kan tolkes på mer enn én måte. Det er derfor lurt å teste ut spørreskjemaet og be om tilbakemeldinger på det før dere sender det ut. Først på hverandre, klassekamerater eller noen i familien. Dere vil garantert finne spørsmål som bør omformuleres.
