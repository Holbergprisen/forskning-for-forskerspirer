## Om denne boka

Jeg har en mistanke om at når forskere ikke helt vet hva de skal gjøre, så skriver de en bok om vitenskapelig metode og hvordan forskningen helst burde vært. Metodebøker beskriver ofte en idealtilstand som vi alle kan nikke annerkjennende til, men som vi vet innerst i hjerte ikke alltid stemmer overens med hvordan forskerhverdagen ser ut. Jeg har aldri lest i et kapittel i en metodebok som tar for seg hva man gjør dersom man har så mange eposter i innboksen at man ikke får konsentrert seg skikkelig om forskningsprosjektet, eller hva man gjør når en av informantene blir dypt fornærmet av en eller annen uforklarlig grunn. Når det er sagt, at det finnes så mange metodebøker der ute (spesielt på engelsk), gjør at det føles litt unødvendig å føye til én til i miksen.

Forskningsmetode handler mye om de erfaringene man gjør i møte med det man forsker på. Selv om det er mye teori, så er det også til syvende og sist et håndtverk. Bokstavelig talt. Derfor har jeg i denne boken prøvd å gjøre to ting: (1) Skrive om hvordan man kommer i gang med forskningsprosjektet og hva som kan være lurt å tenke på; og (2) gi noen korte introduksjoner til metodiske opplegg som er overkommelige og forhåpentligvis fungerer som inngangsporter til en uendelig større metodisk verden.

Om du som nå leser dette er forsker selv, så vil du kanskje reagere på at denne boken ikke nevner det som for deg er helt sentrale metodiske problemstillinger eller ikke gir den helt ferske og optimaliserte teknikken som nylig har blitt publisert i ditt felt. Du har helt rett. Denne boka er først og fremst skrevet for elever i videregående skole. De er ikke så fremmed for mange av de metodiske utfordringene vi selv møter (det har skjedd _mye_ i norskfaget de siste årene), men dette er samtidig sannsynligvis deres første skikkelig akademiske arbeid. Vi må alltid ta et steg om gangen, og dette er omtrent det første steget. Når det er sagt, om du har innspill, konstruktiv kritikk eller noe på hjertet, så er du mer enn velkommen å sende meg en [e-post](mailto:knut.melvar@uib.no). Fordelen med å skrive en digital bok, er at den ikke blir satt i stein (eller papir for den saks skyld… med mindre du tar en utskrift av den).

Jeg har stort sett skrevet denne boka på [bussen mellom Os og Bergen][0738-0001] i [Sublime Text 3][0738-0002] på min [MacBook Air 13"][0738-0003]. Den er skrevet med [Markdown][0738-0004] som lastes opp på [GitHub](http://github.com/kmelve/forskning-for-forskerspirer) hvor den blir sendt videre til [GitBook.io](http://gitbook.io). Jeg har hatt god nytte av [SearchLink][0738-0005] som gjør det enkelt å legge inn lenker i teksten, og har brukt [Google Docs][0738-0006] i redigeringsarbeidet sammen med de flinke medarbeiderne i [Holbergprisen](http://holbergprisen.no/kontakt.html).

[0738-0001]: https://www.skyss.no/
[0738-0002]: http://www.sublimetext.com/3
[0738-0003]: http://support.apple.com/kb/SP631
[0738-0004]: http://daringfireball.net/projects/markdown/syntax
[0738-0005]: http://brettterpstra.com/projects/searchlink/
[0738-0006]: http://www.google.com/docs/about/

## Hvordan bruke denne boka

Denne boka er først og fremst laget for en digital skjerm. Derfor er tekststykkene litt kortere. Det vil også kunne komme små oppdateringer her og der. Det betyr at dersom dere skal refere til denne boka, så bør dere gjøre det til den digitale versjonen som ligger på nettet. Foreløbig kan dere gjøre det som dere gjør med en vanlig nettside. Her med referansestilen [Chicago forfatter-år](http://sokogskriv.no/kildebruk-og-referanser/referansestiler/chicago-forfatter-aar/):

>   Melvær, Knut, 2015. Forord. Forskning for forskerspirer. Lest 31/03/2015. [http://metode.holbergprisen.no/content/index.html](http://metode.holbergprisen.no/content/index.html)

Det som er viktig med referanser er å gjøre det enkelt for leseren å finne kildene man har brukt. Det vil antagelivis være tilstrekkelig å vise til bokens nettside som over. Om man vil bli veldig nerdete og nøye kan man også gå til denne boken på [GitHub](https://github.com/kmelve/forskning-for-forskerspirer) og lenke akkurat den versjonen som man har brukt. Der kan man også se hvordan boka gradvis har utviklet seg, og hvordan jeg mer eller mindre kaotisk har jobbet med den. Det føles litt som å vise frem skittentøyet, men samtidig, det er også i seg selv en demonstrasjon av at forskning og skriving ikke er en strømlinjeformet prosess.

Om dere er på nettsiden vil dere helt øverst finne noen ikoner hvor dere kan vise/skjule innholdsfortegnelsen (<i class="fa fa-align-justify"></i>), endre tekst-størrelse, farger og skrifttype (<i class="fa fa-font"></i>). Det er også mulig å dele kapitler i sosiale medier eller sende det til [instapaper](http://instapaper.com) om man vil lese noe senere. <!-- Der kan dere også finne indeks/register () med ordforklaringer og søke i boka (<i class="fa fa-search"></i>). -->

Denne boka kan også lastes ned som epub (som kan åpnes i ebok-lesere som [Calibre][8112-0001] og [iBooks][8112-0002]), mobi (som kan leses på en [Kindle](https://kindle.amazon.com/)) eller .pdf (greit format dersom man ønsker å skrive ut boka på papir). Disse filene blir automatisk oppdaterte når det kommer endringer på nettsiden.

[8112-0001]: http://calibre-ebook.com/
[8112-0002]: https://www.apple.com/ibooks/

## Takk!

Selv om det er mitt navn som står på fremsiden, hadde ikke denne boka blitt til om det ikke var for en hel del personer. Først og fremst Barbara Wendelbo, Bent Olsen og Solveig Stornes hos Holbergprisen som gav meg muligheten til å bryne meg på denne utfordringen. Gisle Andersen som forfattet det forrige metodeheftet ([som fortsatt kan brukes](http://www.holbergprisen.no/images/materiell/2008_skole_elevkompendium.pdf)) gav meg et flott utgangspunkt. Min veileder Michael Stausberg som ikke bare har sørget for at jeg ikke har glemt å jobbe med avhandlingen i perioden denne boken har blitt til, men som akademisk forbilde har bevisst og ubevisst lært meg mye av det som har endt opp i denne boken. Min gode stipendiat-kollega Håkon Tandberg og alle andre som jeg har diskutert ulike aspekter av denne boka med. Til syvende og sist, denne boka hadde ikke blitt til om det ikke var for min fantastiske lektorkone Lise Mordal, som vet mye mer enn det jeg gjør om å formidle vanskelige saker til elever i videregående.

Alle feil, unøyaktigheter og slurv er det kun jeg som tar æren for.
